---
date: 2021-09-29
category: blog
tags: Plzenskykraj PiratiStarostove Roadshow KrizemKrazemKrajem 
title: Piráti a Starostové prošli Křížem krážem Plzeňský krajem
author: Piráti a Starostové
image: posts/PirStan_KKK_cil.jpg
important: true
---

**Josef Bernard a Daniel Kůs v létě rozhodně nezaháleli. Chtěli být lidem na venkově co nejblíže, a tak prošli Křížem krážem Plzeňským krajem. Společně pěšky navštívili přes 100 menších obcí. Zastavili se v nich u všech dveří s koaličními novinami a diskutovali s občany o programu Pirátů a Starostů i o problémech, které lidi nejvíce trápí.** 

Každý z nich při cestách za občany i do těch nejodlehlejších koutů Plzeňského kraje od 22. června do 24. září ušel 251,6 kilometrů. *“Setkávání s občany nám dalo a stále dává velkou energii a zpětnou vazbu. Jsem rád, že jsme s Danem zvládli naši červnovou výzvu navštívit 100 obcí a společně našlapat 500 kilometrů,”* říká Josef Bernard, lídr Pirátů a Starostů v Plzeňském kraji.

K Josefovi s Danem se na cestách po celkem 111 obcích přidávali i další krajští kandidáti a dobrovolníci. I občané mohli ovlivnit, kam Piráti a Starostové vyrazí, tím, že na sociálních sítích uvedli název obce, kde chtějí s Josefem a Danielem diskutovat.

Roadshow byla slavnostně zakončena v pátek 24. září na náměstí Republiky v Plzni. Na lídry krajské kandidátky Pirátů a Starostů čekalo překvapení. Cílová rovinka, kterou lemovali jejich kamarádi, další kandidáti, dobrovolníci i příznivci. Po “proběhnutí” mezi balónkovými sloupy pak i dva poháry a přípitek nealkoholickým šampaňským.

*“Byla to neuvěřitelně cenná zkušenost. Získali jsme to, co je pro politiky nejdůležitější, detailní pohled na to, co si lidé myslí a co je trápí. Navíc jsme s Josefem zjistili, že mezi námi opravdu funguje lidská chemie, a to je moc důležité, protože politika není jen o stranách, ale i o lidech v ní,”* hodnotí roadshow Daniel Kůs, dvojka na kandidátce Pirátů a Starostů.

*“Nezbývá než poděkovat všem, kteří se na Křížem krážem Plzeňským krajem podíleli i lidem, které jsme měli možnost během kontaktní kampaně potkat,”* uzavírá Josef Bernard.

Samozřejmě, že touto roadshow kontaktní kampaň Pirátů a Starostů v Plzeňském kraji nekončí, oba lídři se budou s občany i nadále potkávat v ulicích větších měst, sledovat je můžete v debatách, na jejich sociálních sítích apod. 

*“Zveme všechny na sobotní akci v proluce v Křižíkových sadech v Plzni na největší předvolební akci Pirátů a Starostů, které se zúčastní krajští kandidáti, ale dorazí i Ivan Bartoš. Startujeme 2. října od 14:00 a připravili jsme bohatý doprovodný program,”* zve občany k zábavě i diskuzi o koaličním programu energický Daniel Kůs.
