---
date: 2021-01-12
category: blog
tags: Plzenskykraj komentar životníprostředí
title: Názor krajského zastupitele Filipa Sequense k milionovým kompenzacím od Správy úložišť radioaktivních odpadů. Jedná se skutečně o kompenzaci či úplatek?
image: people/600-900.jpg
important: true
---
Plzeň, 11. ledna 2021: Ministerstvo průmyslu a obchodu (MPO) [vydalo tiskovou zprávu](https://www.mpo.cz/cz/rozcestnik/pro-media/tiskove-zpravy/obce-z-potencialnich-lokalit-pro-hlubinne-uloziste-radioaktivniho-odpadu-podle-atomoveho-zakona-v-brzke-dobe-obdrzi-1-milion-korun---258746/) o kompenzaci ve výši 1 mil. Kč pro každou obec, na jejímž území probíhal průzkum kvůli vybudování hlubinného úložiště jaderného odpadu.

MPO a Správa uložišť radioaktivní odpadů (SÚRAO) se prakticky vůbec nezabývají faktem, zda-li dotčené obce s tímto záměrem souhlasí. Těsně před Vánoci vydala vláda usnesení, které poukazuje na pokračování průzkumných prací na čtyřech doporučených lokalitách – jedno z nich, lokalita Březový potok se nachází v okrese Klatovy v Plzeňském kraji.

Není se tedy čemu divit, že dotčené obce v lokalitě Březový potok s vybudováním hlubinného úložiště v jeho současné podobě striktně nesouhlasí. Názor obcí MPO a SÚRAO zcela ignorují. Jak tedy zajistit respektování zájmů dotčených obcí? Hovoří se o zvláštním zákonu, kterým by měly být stanoveny mj. i postupy jak v této záležitosti obcím pomoci. Tento zákon ovšem není stále v platnosti.

Nabízí se tedy otázka, jaký účel mají kompenzace poskytnuté krátce po usnesení vlády ve věci průzkumných prací. Jedná se o úplatek s příslibem dalších úplatků do budoucna? Ministr Havlíček se v tiskové zprávě vyjádřil takto: „Hlavní kompenzace pro obce, na jejichž území by potenciálně mohlo být hlubinné úložiště radioaktivního odpadu, teprve budou, a to samozřejmě zejména tam, kde budou pokračovat průzkumné práce.“

Pokládám si tedy otázku, proč MPO namísto kompenzací či úplatků, daleko více nenaslouchá obcím, zda vůbec o vybudování úložiště stojí. Nejde pouze o souhlas obcí, ale zejména také krajů, na jejichž území by mělo úložiště vzniknout. Je to jedno z prioritních témat, které v rámci působení v krajském zastupitelstvu za Piráty aktivně řešíme.

