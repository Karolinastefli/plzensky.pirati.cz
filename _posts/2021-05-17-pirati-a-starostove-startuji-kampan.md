---
date: 2021-05-17
category: blog
tags: Plzenskykraj PiratiaStarostove Volby2021 Kampan
title: Piráti a Starostové startují předvolební kampaň s heslem Vraťme naší zemi budoucnost!
author: Piráti a Starostové
image: posts/Titulek_TZ_PirSta.jpg
important: true
---

**V úterý 18. května od 12:00 oficiálně odstartuje předvolební kampaň Pirátů a Starostů po celé České republice. Nebude tomu jinak ani v Plzeňském kraji. Zatímco lídr kandidátky Josef Bernard (STAN) bude Plzeňský kraj reprezentovat na velké akci pro novináře v parku u Rudolfina na Alšově nábřeží v Praze, vyrazí ostatní Piráti a Starostové od brzkých ranních hodin do ulic Plzně i dalších západočeských měst rozdávat jarní koaliční noviny a informovat své spoluobčany o startu kampaně.**

V ulicích budou Piráti a Starostové s lidmi diskutovat samozřejmě také otázky spojené se vznikem koalice, podobu kandidátní listiny do Poslanecké sněmovny a programové priority. Koaliční smlouva mezi Piráty a Starosty byla podepsána 21. ledna tohoto roku. Vzniklo tak pevné a jasně definované spojení dvou stran s ambicí zvítězit v říjnových volbách, které bude v koalici spolupracovat další čtyři roky a klade si za cíl jediné: v nejtěžších časech novodobé historie České republiky vrátit naší zemi budoucnost.

*„Ve spojení se STAN vidím velkou naději pro tuto zemi. Chceme společně nabídnout férový, moderní a bezpečný stát 21. století, stát stojící na ekonomice s přidanou hodnotou, který již nebude montovnou, nýbrž mozkovnou. Stát, který nenechá lidi padnout na dno, ale zároveň nebude přespříliš zasahovat do jejich života, pokud si to lidé nebudou sami přát,”* stručně shrnul společné cíle předseda České pirátské strany Ivan Bartoš.

V Plzeňském kraji vede Piráty a Starosty do voleb bývalý hejtman Plzeňského kraje a současný krajský náměstek pro oblast životního prostředí, zemědělství, evropských záležitostí a regionálního rozvoje Josef Bernard. *„Na pirátské straně vnímám energii, nápady a silné ideály s upřímnou snahou změnit život lidí k lepšímu. Na straně STANu vidím zkušenosti, racionalitu a pragmatismus. Občané tak do svých služeb mohou získat ideální tým pro nejtěžší úkoly. Navíc se shodneme i na prozápadním směřování naší země, na pevném ukotvení v EU a v NATO, v důrazu na ochranu přírody, ale i na zdravém solidárním systému například po vzoru Německa. Sdílíme tedy i společné hodnoty, což je pro naše voliče velmi důležité,”* hodnotí spojení Pirátů se Starosty Josef Bernard.

Druhé místo na společné kandidátce hájí lídr Pirátů Daniel Kůs, zastupitel města Plzně a centrálního plzeňského obvodu Plzeň 3, internetový podnikatel a právník. Ani on neskrývá spokojenost s fungující spoluprací Pirátů se Starosty: *„Obě strany reprezentují skupiny občanů s velmi podobnými názory. Starostové nabízí své letité zkušenosti s řízením obcí a měst, my, Piráti, obrovskou energii a moderní přístup k řešení problémů naší země ve 21. století. Není to žádný narychlo sestavený slepenec. Sladění společných názorů a postojů trvalo více než půl roku. Je to dům postavený na pevných základech. Navíc z vlastní zkušenosti vím, že mezi námi funguje i mezilidská chemie. Navzájem se doplňujeme a rozumíme si. Občanům všech generací nabízíme silné uskupení, které má potenciál vrátit naší zemi budoucnost.”*

Už nyní Piráti a Starostové na západě Čech úspěšně spolupracují na úrovni Plzeňského kraje. *„Ve veřejném životě jsem si vždy stýskal po jakémsi týmovém duchu. Z fabriky jsem byl zvyklý, že se táhlo za jeden provaz. Pak jsem byl vyděšený stavem v politice. Nepřejícnost, snaha dehonestovat úspěch druhého a někdy i závist mezi politickými partnery znemožňují kvalitní práci ve prospěch občanů. Říkal jsem si, že to asi budu muset ve veřejném životě oželet. Pak jsme ve vedení kraje začali spolupracovat s Piráty. Vše, na co jsme si podali ruce, platilo, vzájemně se podporujeme. Stručně. Nelžeme si, držíme navzájem slovo a práce jde od ruky. Je to balzám na duši. Šel bych s nimi na skálu, jak říkají horolezci,”* oceňuje krajskou spolupráci Josef Bernard.

Kandidátní listina Pirátů a Starostů v Plzeňském kraji nabídne 20 kandidátů. Odborníky z různých oborů s nadšením a elánem, zkušené zastupitele, radní a starosty s tahem na branku, ale i úřadujícího poslance, který poslední čtyři roky pracoval na zlepšení podmínek v českém školství. Tedy tým, který přistupuje k politice jako ke službě lidem, a to na základě zkušeností, vědeckých poznatků a hlavně s vědomím své vlastní odpovědnosti.

1. Ing. Josef Bernard (STAN) - krajský náměstek pro oblast životního prostředí, zemědělství, evropských záležitostí a regionálního rozvoje, ekonom
2. Mgr. Daniel Kůs (Piráti) – zastupitel města Plzně a MO 3 Plzeň, internetový podnikatel, právník
3. Ing. Lukáš Bartoň, Ph.D. (Piráti) – poslanec se specializací na oblast školství, místopředseda Výboru pro vědu, vzdělání, kulturu, mládež a tělovýchovu, vědec
4. Ing. Jiří Rezek, Ph.D. (Piráti) - zastupitel města Plzně a MO 1 Plzeň, vysokoškolský učitel, vědec
5. Ing. Michaela Opltová (STAN) - starostka Kozolup, předsedkyně krajského Výboru pro regionální rozvoj
6. Pavel Šrámek (Piráti) – zastupitel města Plzně, manažer v mezinárodní IT firmě, specialista na daně a finance
7. Ing. Jan Bostl (STAN) - starosta obce Kvíčovice, předseda Krajské sítě Místních akčních skupin pro rozvoj venkova, IT specialista	
8. Pavel Bosák (Piráti) - zastupitel města Plzně, grafik
9. Ing. Pavel Čížek (STAN) - krajský náměstek pro oblast dopravy, místostarosta Spáleného Poříčí
10. Mgr. Jana Tomšíková (Piráti) – zastupitelka MO 4 Plzeň, učitelka a redaktorka učebnic
11. Ing. Libor Picka (STAN) - starosta Bělé nad Radbuzou, předseda krajského Výboru pro kulturu, památkovou péči a cestovní ruch
12. Mgr. Olga Sejrková (Piráti) - koordinátorka obchodního oddělení, členka dozorčí rady holdingu nemocnic Plzeňského kraje
13. Ing. Jan Vavřička (STAN) - starosta Pačejova
14. Pavel Hais (Piráti) -   krajský náměstek pro oblast IT, digitalizaci a Centrální nákup, ředitel mezinárodní společnosti působící v oboru telekomunikace
15. Mgr. Martina Němečková (STAN) - starostka Plané
16. Jindřiška Šrámková (Piráti) - hypoteční specialistka a jednatelka realitní společnosti
17. Václav Bernard (STAN) - starosta Všerub
18. Ing. Marek Habruň (Piráti) – zastupitel MO 3 Plzeň, stavební projektant
19. Vaclav Kočí (STAN) - starosta Rokycan
20. Bc. Radek Krejčí (Piráti) – zastupitel města Plzně, koordinátor vývojového týmu v IT

Kompletní informace o všech kandidátech budou od úterý 18. května dostupné také na aktualizované a rebrandované internetové stránce www.piratiastarostove.cz. Tam bude k dispozici i kompletní volební program, odpovědi na nejčastější otázky a všechny důležité aktuality.

*„Jsme připraveni vrátit této zemi budoucnost. Vrátit ji občanům. Být slyšet ve jménu všech, kterým došla slova. Víme, že na to máme energii i dostatek zkušeností ze všech úrovní politiky. Věnujete proto Pirátům a Starostům pozornost i důvěru, rádi vám to v budoucnosti oplatíme,”* uzavírá Daniel Kůs. 
