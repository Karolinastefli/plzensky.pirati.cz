---
date: 2021-08-11
category: blog
tags: Plzenskykraj Pirati Starostove Tour VitRakusan
title: Vít Rakušan zítra navštíví Plzeňský kraj
author: Piráti a Starostové
image: posts/Tour_Rakusan_udalost_2.jpg
important: true
---

**Ve čtvrtek 12. srpna navštíví jeden z lídrů koalice Pirátů a Starostů Vít Rakušan Plzeňský kraj. Během nabitého programu v doprovodu krajských lídrů Josefa Bernarda (STAN) a Daniela Kůse (Piráti) navštíví například Techmanii, Domov pro seniory ve Kdyni. Diskutovat bude s občany v Domažlicích a u nejlepšího piva v Plzni.**

Jednodenní návštěva Plzeňského kraje odstartuje v centru popularizace vědy a techniky - plzeňském Techmania Science Center, za jehož vznikem stál před lety lídr krajské kandidátky Pirátů a Starostů Josef Bernard. Právě s ním a Danielem Kůsem následně navštíví úspěšnou plzeňskou společnost Wikov Gear, která je největším výrobcem převodovek ve střední a východní Evropě se zaměřením na vývoj a inovace.

Společně s krajským náměstkem pro oblast sociálních věcí Rudolfem Špotákem (Piráti) se trojice politiků vypraví diskutovat do Domova pro seniory ve Kdyni. *“Na toto setkání se opravdu těším. Diskuze se seniory je vždy bezprostřední a v jejich sděleních je obsažena životní moudrost, která by neměla být opomíjena,”* doplňuje Vít Rakušan.

Po zhruba hodinové diskuzi se Vít Rakušan s doprovodem přesune na náměstí Míru v Domažlicích, kde budou Piráti a Starostové realizovat kontaktní kampaň za přítomnosti ikonické NanuKáry plné skvělých jahodových nanuků pro všechny kolemjdoucí.

Cestou zpět do Plzně se Vít Rakušan zastaví u nově vysazeného parčíku v Semněvicích, jehož výsadbu podpořil Plzeňský kraj z Dotačního programu Retence vody 2021. *„Aktivně podporujeme podobné projekty spojené s obnovou historických polních cest, alejí, protierozních pásů, zakládáním tůní nebo záchranou mokřadů. Jsou to veledůležité krajinotvorné projekty bojující proti suchu a půdní erozi,"* doplňuje Josef Bernard.

Celodenní maraton Vít Rakušan zakončí v Plzni na náměstí Republiky v restauraci Lékárna, kde si s ním každý bude moci přiťuknout a debatovat. *„Jak jinak zakončit den, než vychlazenou plzničkou a ještě si u ní příjemně popovídat s kandidáty,"* zve všechny zájemce o setkání u piva Daniel Kůs.
