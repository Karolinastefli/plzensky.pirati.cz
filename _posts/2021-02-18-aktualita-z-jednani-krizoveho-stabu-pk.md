---
date: 2021-02-18
category: blog
tags: Plzenskykraj
title: Aktuální informace z jednání krizového štábu Plzeňského kraje v lidštině
image: people/Ruda_Spotak_akce_zad.jpg
important: true
---

**Jsme aktivní součástí krizového štábu Plzeňského kraje. Naposledy jsme situaci pandemie covid-19 řešili včera večer a přináším vám nejaktuálnější informace:**

Uzavření okresů v Plzeňském kraji se neplánuje a ani nebylo na stole při včerejším jednání, nenechte se proto strašit médii.

Situace v nemocnicích v kraji je skutečně kritická, po minulém víkendu se během pondělí a úterý zaplnily veškeré kapacity akutních lůžek a momentálně se „hraje“ o to, jak zvládnout víkend. V případě, že se situace i nadále bude zhoršovat, budeme muset žádat o povolení převozů do krajů, kde ještě nějaké kapacity zbývají.

V kraji pokračuje druhá vlna očkování seniorů a zdravotníků, ale na větší množství vakcín stále čekáme, i z tohoto důvodu jsme v průběhu posledních dní vytvářeli „rezervu“, aby bylo možné očkovat druhou dávkou ty, kteří již dostali dávku první.

**A protože mám na starost sociální sféru v kraji, tak přidám ještě informace ze sociálních zařízení:**

Neregistrujeme žádné výrazné ohnisko v Plzeňském kraji, v sociálních zařízeních pomáhá mimo dobrovolníků i armáda, za to jsme vděční. Pokud vše půjde, jak má, budou ve všech pobytových zařízeních podruhé naočkování všichni, kdo projevili zájem do konce února.

**Jaký se předpokládá vývoj?**

V následujících dnech se pravděpodobně situace nezlepší, proto se na tuto skutečnost krajský krizový štáb připravuje a co nejdříve představíme nástroje, které pomohou kritickou situaci lépe zvládnout.

**A jak můžete pomoci vy konkrétně?**

Prosím, dodržujte základní pravidla jako 3R (roušky, rozestupy, ruce) a hlavně, pokud nemusíte, nestýkejte se s větším množstvím lidí mimo rodinu…zní to jako klišé, ale toto bude společně s očkováním rozhodovat zásadně.

Držte se, 
váš Ruda Špoták, 
náměstek hejtmanky pro oblast sociálních věcí
