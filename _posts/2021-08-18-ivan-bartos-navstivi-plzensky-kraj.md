---
date: 2021-08-18
category: blog
tags: PlzenskyKraj Pirati Starostove Tour IvanBartos
title: Ivan Bartoš v pátek navštíví Plzeňský kraj!
author: Piráti a Starostové
image: posts/Tour_Bartos_udalost.jpg
important: true
---

**V pátek 20. srpna zavítá do Plzeňského kraje kandidát na post premiéra za koalici Pirátů a Starostů Ivan Bartoš. Během nabitého programu v doprovodu krajských lídrů Josefa Bernarda (STAN) a Daniela Kůse (Piráti) navštíví významné plzeňské podniky ŠMT a Plzeňský Prazdroj, úspěšnou Farmu Moulisových v Milínově, následně se setká s občany v Sušici i Plzni.**

Jednodenní návštěva Plzeňského kraje odstartuje v 10:00 pozdní snídaní v Café Restaurant Kačaba, kde v současnosti pracuje zhruba 30 lidí se zdravotním znevýhodněním a je ukázkou úspěšného sociálního podnikání.

Po rozhovoru pro regionální televizi zamíří Ivan Bartoš na návštěvu do společnosti ŠMT a.s. - tradičního plzeňského výrobce těžkých frézovacích a vyvrtávacích strojů, jehož historie sahá až do roku 1911. Ze “ŠKODOVKY” se ve 13:30 vypraví v doprovodu krajských kandidátů Pirátů a Starostů do samého srdce západočeské metropole, místa, kde se zrodilo a “pramení” legendární pivo Pilsner Urquell.

Ivan Bartoš nebude diskutovat pouze se zástupci průmyslových gigantů, navštíví také úspěšnou Farmu Moulisových v Milínově, kde přijde řeč na zemědělství. *“Stejně jako průmysl, je i zemědělství jedním z klíčových bodů našeho programu. Chceme, aby naše půda byla zdravá, plná života, schopná zadržovat vodu a produkovat dostatek kvalitních a zdravých potravin díky zemědělcům, kteří na ní ekologicky hospodaří,”* vysvětluje jeden z důvodů návštěvy Bartoš.

Od 16:30 se Ivan Bartoš v Sušici setká se zástupci nejmladšího místního sdružení Pirátů na západu Čech a spolu s nimi i krajskými lídry Josefem Bernardem (STAN) a Danielem Kůsem (Piráti) vyrazí na ostrov Santos diskutovat s místními občany. *“Témat k diskuzi je v Sušici víc než dost. Situací v Sušické nemocnici počínaje, přes referendum, výstavbu sportovní haly, až po hrozící výstavbu montoven v areálu bývalého Sola,”* konstatuje Daniel Kůs. V rámci kontaktní kampaně se v Sušici objeví i ikonická NanuKára plná skvělých jahodových nanuků.

Celodenní maraton Ivan Bartoš zakončí zhruba kolem sedmé hodiny večer v Pirátském centru v Plzni a podívá se i na Festival na ulici. *“Rád po náročném pracovním dni dobiju baterky u dobré muziky a konečně nasaju atmosféru festivalu, o kterém jsem slyšel, ale ještě ho nikdy nestihnul navštívit,”* těší se na zaslouženou odměnu Bartoš.
