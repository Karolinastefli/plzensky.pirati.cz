---
date: 2021-08-10
category: blog
tags: Plzenskykraj Pirati Informace Zadost JiriPek
title: Pirát Jiří Pek má recept, jak se dostat k informacím od vedení obce
author: Piráti z Plzeňského kraje
image: posts/PirSta_Pek_Informace.jpg
important: true
---

**Ne zřídka se stává, že je běžnými způsoby takřka nemožné dostat se k návrhům a podkladovým materiálům, které mají při svém rozhodování k dispozici radní obcí či měst. A to by se dít nemělo.**

Když k tomu připočteme, pro běžného smrtelníka, nepříliš srozumitelný zápis ze zasedání rady plný zkratek, kódu a parcelních čísel, není divu, že se k lidem nedostanou zásadní informace. Informace, které výrazně ovlivňují dění a směřování obce, kde žijí, k nimž by se pravděpodobně i vyjádřili, pokud by je měli k dispozici a v plném rozsahu.

Své o tom ví i vejprnický ombudsman, který v obci pomáhá spoluobčanům doslova “vydolovat” informace od vedení obce. *“Informace nezveřejňuje zpravidla ten, kdo něco tají,”* říká ombudsman a pirátský zastupitel Vejprnic v jedné osobě Jiří Pek.

Podle něj je nejčastějším zdůvodněním neposkytování informací ze strany obcí občanům ochrana osobních údajů, skrytá pod magickou zkratkou GDPR. A takový argument je samozřejmě v drtivé většině případů nesmyslný. Častou výmluvou bývá také časová náročnost scanování dokumentů. *“To je přeci absurdní, aby v 21. století úředník tisknul dokument v elektronické podobě jen proto, aby jej po té opět scanoval a nepamatuji si, že by se na zastupitelstvu objevila studie nebo nabídka psaná rukou,”* argumentuje Pek.

A tak se nabízí otázka, jak to, že to někde jde a jinde ne? *“Všechny obce by měly při zveřejňování materiálů postupovat podobně jako třeba radnice v Písku - kompletní podklady pro jednání rady mít v elektronické podobě ke stažení na internetových stránkách,”* uvádí příklad dobré praxe Pek.

Možná, že i vy žijete v obci, která informace neposkytuje a chcete to změnit. Proto Jiří Pek vypracoval žádost, na základě které můžete požadovat informace a podkladové materiály připravené k zasedání rady obce. Stáhněte si ji [zde](plzensky.pirati.cz/download/zadost_o_pristup_k_usneseni_z_rady_obce.pdf) a předložte ji vedení obce a nenechte se odbýt.
