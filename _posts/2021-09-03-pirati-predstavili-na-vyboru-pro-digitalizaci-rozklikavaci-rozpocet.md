---
date: 2021-09-03
category: blog
tags: PlzenskyKraj Pirati Starostove Rozpocet Digitalizace
title: Piráti představili na výboru pro digitalizaci platformu rozklikávacího rozpočtu Plzeňského kraje
author: Piráti a Starostové
image: posts/PirStan_Rozpocet.jpg
important: true
---

**Pirát Milan Chaloupka jako předseda Výboru pro digitalizaci, IT a Otevřený kraj na jeho posledním zasedání představil platformu CityVizor, která by veřejnosti měla v dohledné době plně zpřístupnit informace o hospodaření Plzeňského kraje. Lidé by si tak mohli pomocí “rozklikávacího” rozpočtu napojeného přímo na účetní systémy snadno zobrazit nejen jednotlivé položky rozpočtu, ale i jejich plnění, a to přehledně, srozumitelně a v souvislostech.**

*“Platformu CityVizor jako nástroj pro transparentní hospodaření kraje přijali a diskutovali členové výboru pozitivně a s nadšením. Piráti tak plní další ze svých programových bodů, se kterým kandidovali v krajských volbách a transparentní rozpočet přístupný veřejnosti je také jedním z bodů koaliční smlouvy,”* říká Milan Chaloupka.

Otevřený “rozklikávací” rozpočet na opensource platformě CityVizor umožní každému dostat se k informacím o hospodaření Plzeňského kraje v uživatelsky přívětivém a přehledném rozhraní. Pomoci velmi jednoduchých tabulek a grafů se občan bude moci seznámit se strukturou plánovaných výdajů a příjmů pro daný rok. Zároveň také sledovat jejich skutečné plnění v reálném čase. Zároveň bude možné zpětně zobrazit i rozpočty z předchozích let.

Občané se v informacích snadno vyznají a platforma jim dokonce umožní třídit výdaje i příjmy podle jednotlivých investičních akcí tak, aby viděli kdy, komu a za co byly veřejné finance vyplaceny. K dispozici bude také seznam všech dodavatelů.

*“Cílem všech obcí a krajů by mělo být zveřejňování důležitých informací tak, aby byly pro občany srozumitelné a snadno dostupné. Pozitivní přijetí “rozklikávacího” rozpočtu na výboru považuji za “výkop” k implementaci platformy, která učiní hospodaření kraje maximálně transparentním. A je to právě občan, který by měl být nejlépe informován, kam proudí jeho peníze jakožto daňového poplatníka,”* uzavírá Chaloupka.

Aplikaci CityVizor využívá řada měst a obcí. Jejich seznam naleznete na [www.cityvizor.cz](https://cityvizor.cz/landing).
