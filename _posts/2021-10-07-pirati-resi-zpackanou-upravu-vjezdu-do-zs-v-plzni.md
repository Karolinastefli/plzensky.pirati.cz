---
date: 2021-10-07
category: blog
tags: Plzenskykraj PiratiStarostove Plzen Oprava Stiznost 
title: Piráti řeší zpackanou úpravu vjezdu do 4. ZŠ v Plzni
author: Milan Chaloupka a Jiří Rezek
image: posts/PirStan_Parkovani_2.jpg
important: true
---

**Piráti v Plzni neřeší “jen” nadcházející volby. V posledních dnech jsme se pustili do tažení za nápravu zpackané úpravy vjezdu do 4. Základní školy z Rabštejnské ulice. Tuto úpravu má na svědomí Správa veřejného statku města Plzně aniž by byla projednána na zasedání zastupitelstva Městského obvodu Plzeň 1. Při projektování a realizaci stavby se bohužel vůbec nemyslelo na potřeby místních obyvatel a výsledek má několik hrubých chyb!**

K čemu došlo? V lokalitě, ve které je, slušně řečeno, velmi problematická situace v oblasti parkování, došlo díky úpravě vjezdu do 4. ZŠ k redukci 6 až 8 příčných parkovacích míst! Parkovací místa byla “zastavěna” obrubníky vymezenou plochou, která bude pravděpodobně zatravněna. To ale není všechno, špatně byl evidentně vypočítán i poloměr oblouku pro odbočení, protože větší vozy a zásobování musí přejíždět nové obrubníky a množství stop od pneumatik jsou vidět také na hlíně, tedy budoucí zeleni.

Navíc se tímto krokem značně zkomplikovala situace s parkováním i pro maminky s kočárky. Nový obrubník oblého tvaru v kombinaci se zachováním příčného parkování znamenají v neposlední řadě vysoké riziko odření disků automobilů, které se snaží vyjet.

Proto Milan Chaloupka sepsal stížnost a požádal o nápravu nešťastné situace městský obvod. Ten, žádá o návrat parkovacích míst a zkrácení “šikanózního” obrubníku z 5 na zhruba 1 metr po obou stranách, čímž zůstane zachována jeho zamýšlená funkce zabránit automobilům, aby neblokovaly vjezd do 4. ZŠ. Zastupitel Jiří Rezek o této nepříjemné situaci informoval zastupitele Městského obvodu Plzeň 1 i na posledním zasedání zastupitelstva.

Tím samozřejmě nekončíme a Piráti budou nápravu dále urgovat!
