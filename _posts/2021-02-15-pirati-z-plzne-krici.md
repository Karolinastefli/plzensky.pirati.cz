---
date: 2021-02-15
category: blog
tags: Plzenskykraj LGBT
title: Piráti z Plzně křičí „Mikulov podporuje porušování lidských práv, změňme to!“
image: posts/Foto_Jiri Pek_1.jpg
important: true
---

To, že mikulovští zastupitelé budou tuto středu konečně řešit kontroverzní partnerství města Mikulov s polským městem Tuchów, způsobila petice, kterou iniciovali plzeňští Piráti. Petice vyzývá k vypovězení partnerské smlouvy městu na jihovýchodě Polska, které se otevřeně hlásí k takzvaným „Zónám bez ideologie LGBT".

Tuchów se, stejně jako řada dalších obcí v Polsku, přihlásil k LGBT free zónám. V těchto místech se gayové, lesby, bisexuálové ani transgender osoby nesmí nikterak projevovat, nezřídka je vyhání z obchodů i restaurací. Tímto rozhodnutím polské město jednoznačně porušuje listinu základních práv a svobod i evropské právo, proto od něj dala ruce pryč Evropská unie a po 25 letech také partnerské město ve střední Francii Saint-Jean-de-Braye. *„Nemůžeme se smířit s tím, že jsou přijímána taková rozhodnutí porušující lidská práva,“* prohlásila Colette Martinová-Chabbertová tamní radní za mezinárodní vztahy.

Naopak jihomoravský Mikulov, který s Tuchówem podepsal smlouvu o spolupráci v září 2005, nikterak porušování lidských práv nereflektoval. I proto se v rámci Duhového pikniku, který 29. srpna 2020 v Plzni pořádali plzeňští Piráti, rozhodl pirátský krajský zastupitel Jiří Pek iniciovat petici za vypovězení kontroverzní partnerské smlouvy. Petici podepsalo několik desítek lidí a byla odeslána městu Mikulov. *„Město ovšem na petici vůbec nereagovalo, teprve po opětovné žádosti o její projednání se peticí v polovině listopadu zabývala rada města Mikulov, ta však zastupitelstvu partnerskou smlouvu s polským městem nedoporučila rozvázat,“* popisuje Pek.

Jestli se Mikulov přihlásí k novodobým evropským trendům, nebo podpoří závažné porušování lidských práv, se rozhodne již tuto středu 17. 2. 2021 na zasedání zastupitelstva. *„Věříme, že zastupitelé v Mikulově rozhodnou o rozvázání partnerské smlouvy s polským Tuchówem. Naši aktivitu registruje i LGBT komunita v Polsku a osobně jsem zaznamenal několik desítek pozitivních zpráv, které vítají naši snahu zviditelnit v České republice problém LGBT free zón v Polských městech,“* uzavírá Pek.

