---
date: 2020-12-08
category: blog
tags: Plzenskykraj krajskevolby piratipracuji
title: Piráti vybrali členy výborů
image: posts/vybervyboru.jpg
important: true
---
**Piráti v Plzeňském kraji dokončují obsazení míst ve výborech Plzeňského kraje. Nezvolili ale cestu odměňování zasloužilých straníků, ale rozhodli se vybrat své zástupce v transparentním výběrovém řízení. Zájem rozhodně předčil očekávání. Na 32 míst ve výborech se přihlásilo 67 zájemců, kteří poslali přes sto přihlášek.**

Do výběrového řízení se přihlásila i zvučná jména ze svých sektorů a oblastí. Jmenovat můžeme Ondřeje Dostála, experta na zdravotnické právo, jehož služeb využívají i senátoři. Petr Jakubíček, zakladatel chráněného pivovaru Chříč, bude Piráty reprezentovat v regionálním rozvoji. Mezi vybranými akademiky můžeme zmínit Alenu Lochmannovou (partnerské regiony, vnější vztahy), Sarah Huikari (kultura, památková péče a cestovní ruch) či Petra Matouška (sociální věci). Sítem prošli i osobnosti z řad Pirátů, například Pavel Šrámek, předkladatel rozklikávacího rozpočtu pro Plzeň, bude ve výboru pro IT a digitalizaci nebo Pavel Bosák (investice a majetek).

*„Výběrové řízení proběhlo formou dvou kol. V prvním kole jsme protřídili zájemce podle životopisů a motivačních dopisů. V druhém kole byli telefonicky obvoláni a zjišťovala se znalost pirátského programu, posuzovala odbornost a hodnotilo se i vystupování. Kladli jsme důraz i na kumulaci funkcí a na rozumný poměr mezi Plzní a ostatními částmi regionu, či Piráty a nepiráty,“* dodal Jiří Pek koordinátor výběrového řízení.
  
[Výsledky výběrových řízení jsou dostupné na Pirátském fóru](https://forum.pirati.cz/viewtopic.php?f=89&t=54741)
